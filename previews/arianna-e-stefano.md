---
title: Cercate prima il regno di Dio!
tag: testimonianze
<!-- image: -->
date: 22-12-2015
preview: ok
---

Avete mai provato ad essere davvero felici alla scoperta che i vostri progetti coincidono con quelli di Dio? 

Io e Stefano abbiamo vissuto proprio questo meraviglioso momento quando abbiamo scelto di sposarci. Tutto sembrava compiersi perfettamente e il Disegno prendere forma. Eppure molte delle persone che ci circondavano erano incapaci di vedere il motivo di questa nostra “folle” gioia e ci interrogavano su quelle, che a sentir loro, erano priorità assolute. Pressappoco i problemi che emergevano erano sempre gli stessi: eravamo giovani e dovevamo ancora goderci la vita, io non avevo ancora finito di studiare, Stefano aveva solo una borsa di studio da specializzando, non avevamo una casa a misura di famiglia. 

Bene, per mettere a tacere tutti il Signore ci ha messo lo zampino e ha aiutato la nostra buona volontà. Nel giro di qualche mese un bel contratto di lavoro per Stefano, la laurea magistrale e il servizio civile per me, e il mio accoglientissimo monolocale adattato per fare spazio al futuro marito. Così da questi piccoli segni di grazia accoglievamo e facevamo sbocciare dentro di noi il Vangelo “dei gigli”, quello del nostro matrimonio.

>Perciò vi dico: per la vostra vita non affannatevi di quello che mangerete o berrete, e neanche per il vostro corpo, di quello che indosserete; la vita forse non vale più del cibo e il corpo più del vestito? Guardate gli uccelli del cielo: non seminano, né mietono, né ammassano nei granai; eppure il Padre vostro celeste li nutre. Non contate voi forse più di loro? E chi di voi, per quanto si dia da fare, può aggiungere un'ora sola alla sua vita? E perché vi affannate per il vestito? Osservate come crescono i gigli del campo: non lavorano e non filano. Eppure io vi dico che neanche Salomone, con tutta la sua gloria, vestiva come uno di loro. Ora se Dio veste così l'erba del campo, che oggi c'è e domani verrà gettata nel forno, non farà assai più per voi, gente di poca fede? Non affannatevi dunque dicendo: Che cosa mangeremo? Che cosa berremo? Che cosa indosseremo? Di tutte queste cose si preoccupano i pagani; il Padre vostro celeste infatti sa che ne avete bisogno. Cercate prima il regno di Dio e la sua giustizia, e tutte queste cose vi saranno date in aggiunta.  Non affannatevi dunque per il domani, perché il domani avrà già le sue inquietudini. A ciascun giorno basta la sua pena. <cite>Lc 12,22-31</cite>

Le premesse c’erano tutte, ora si trattava di organizzare una festa che fosse il segno tangibile dell’Amore che avevamo ricevuto. Così, rispolverando [il corso fidanzati di padre Giovanni](http://5p2p.it/2014/04/16/le-regole-dellamore.html), e forti della nostra esperienza nella Gi.Fra., eravamo fermamente convinti che il nostro matrimonio avrebbe dovuto essere “francescano”. 

Iniziamo dalla data: il 4 ottobre 2014 cadeva di sabato. Poco importa che mancassero pochi mesi: un’occasione così non si poteva sprecare! Anche noi come S. Francesco, quel giorno, abbiamo cantato festanti le lodi al Signore. Abbiamo fortemente desiderato che il vero cuore di tutto fosse la celebrazione eucaristica. Grazie alla conferma di molti possiamo dire di esserci riusciti. La cura dei canti, delle preghiere, dei gesti hanno contribuito a far sentire partecipi molte persone che non mettevano piede in chiesa da anni. 

Accanto a questo abbiamo pensato di poter rendere visibile la scelta di vivere in modo diverso anche alcuni gesti più tradizionali e mondani che accompagnano il matrimonio. Le partecipazioni sono state rigorosamente fatte a mano ... con l’aiuto fondamentale di alcuni amici. Le bomboniere sono state prodotte direttamente da noi sposi che ci siamo dedicati all’arte della saponificazione (non ci sono giunte notizie di particolari problemi dermatologici degli invitati!). Una bella saponetta a forma di fiore voleva richiamare la purezza dei gigli del campo. 

Anche l’abito da sposa nella sua semplicità di taglio, ma qualità di tessuti e di ricami, è stato in grado di finanziare un bellissimo progetto. Merito della bottega “L’Orlo del Mondo” che sostiene con un mercato equo-solidale l’artigianato delle donne indiane. 

Da uno sposo che nell’adolescenza ha militato nel Mato Grosso non ci si poteva aspettare nient’altro che uno dei loro efficientissimi catering per il pranzo nuziale. (L'Operazione Mato Grosso è un'organizzazione di volontariato che devolve il ricavato ad alcune missioni in America Latina: in particolare i soldi del catering del nostro matrimonio sono andati aiutare la gestione dell'ospedale di Zumbahua, a 3660 m di altitudine sulle Ande, in Ecuador.)

Dulcis in fundo il viaggio di nozze missionario in Burundi, a Kayongozi, nel villaggio San Francesco. Occasione meravigliosa per scoprirci uniti nelle difficoltà e romantici anche sotto una zanzariera. Un’esperienza indimenticabile che, facendoci scoprire le nostre paure, ci ha guariti nell’incontro con l’altro, con il più debole. Un viaggio che ci ha insegnato che la nostra famiglia non troverà le sue fondamenta su grandi atti di eroismo, ma su piccoli gesti quotidiani.
                
Arianna e Stefano
