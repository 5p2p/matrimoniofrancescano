---
title: Provvidenza è sapere che non sei solo
author: guest
image: provvidenza-e-sapere-che-non-sei-solo.jpg
fb-image: provvidenza-e-sapere-che-non-sei-solo.png
publish: ok
tags: [provvidenza, cammino]
date: 2-3-2016
---

Molte volte ci si chiede cosa sia la Provvidenza: alcuni confidano in questa, altri ci si aggrappano, altri la vedono come qualcosa da *esaltati* o una scusa per aspettare a braccia incrociate che tutto si risolva nella propria vita… Per i nostri limiti umani siamo sempre un po’ diffidenti o troppo razionali, o al contrario, ci lasciamo trasportare da entusiasmi. Da quando ci siamo conosciuti cinque anni fa io e Marco, mio sposo da dicembre 2014, abbiamo cominciato a capire meglio che cosa sia la Provvidenza: c’è sempre stata, siamo stati noi a sottovalutarla o a non coglierla in molti momenti.

Per noi **Provvidenza è una serie di segni che ti fanno capire che non sei solo**, un *affidamento continuo*, uno *sguardo positivo* e fiducioso verso ciò che la vita ci presenta. Ovviamente non sempre ci si fida volentieri, soprattutto quando si soffre o si vivono difficoltà, ma quando poi si guarda indietro, ci si rende conto che a tutto c’è un perché, che dalle cose negative o più dure nasce sempre qualcosa di buono e che, forse, sono state proprio quelle fondamentali per farci crescere, maturare, ma soprattutto cambiare… Dove sembra che la strada sia interrotta o ci siano delle difficoltà insormontabili, a volte c’è un incontro che cambia; dopo aver camminato a testa bassa per tanto tempo chiedendoci il motivo per cui ci capitano certi eventi nella vita, spesso si trova un qualcosa che prima non si vedeva e che ci fa andare avanti di buon passo, ancora meglio di prima.

## Come tutto dipendesse da te

Quando si soffre spesso ci si mette dei paraocchi: la testa tende a pensare le stesse cose e gli occhi hanno un unico punto di vista, ma se ci si fida, se si chiede insistentemente, se ci si aiuta e si rimane in ascolto, la strada si apre e si vede dove opera la Provvidenza. Sfogare la propria tristezza o la propria rabbia fa bene, è salutare, naturalmente senza che questa devasti la nostra vita e sia distruttiva per noi e per chi ci sta accanto; dall’altro lato dobbiamo pensare anche che **Dio è con noi**, ci ama sempre e comunque, gratuitamente, ma che noi dobbiamo fare pure la nostra parte, senza aspettare che tutto ci piova dall’alto. Facciamo ciò che possiamo, secondo i nostri limiti, ma ciò che cambia è la preghiera e il nostro atteggiamento: sfruttiamo ogni risorsa che abbiamo, mettiamoci in ascolto, continuiamo ad avere fede, confidiamo, abbiamo pazienza… e dove noi non possiamo più, lo Spirito Santo opera. Dio provvede, e noi muoviamoci e sfruttiamo le nostre capacità e i nostri talenti! A tal propostito, Sant'Ignazio scriveva:

>Agisci come se tutto dipendesse da te, sapendo poi che in realtà tutto dipende da Dio <cite>Sant’Ignazio di Loyola</cite>

## Il cammino di Francesco

Una cosa che ha fatto riflettere me e Marco è stata quando l'estate, in preparazione del matrimonio, siamo andati a fare una parte del cammino di San Francesco, il cosiddetto *anello reatino*. Prima di partire abbiamo contattato i Santuari delle varie tappe per sentire se potevano ospitarci o darci un posto nelle foresterie o nelle celle per la notte; abbiamo guardato i percorsi, preparato lo zaino e il materiale tecnico: ciò che potevamo fare per la preparazione lo abbiamo fatto. Poi siamo partiti, carichi di molte stanchezze e con la speranza di ritrovare un po’ di pace in una dimensione più intima ed essenziale. 

Tappa dopo tappa abbiamo trovato tanti inconvenienti, tanti imprevisti, a cominciare dal primo giorno! Siamo partiti tardissimo da Greccio e il frate ci aveva sconsigliato di partire così tardi da lì per fare tanta strada, perché avremmo camminato fino a tarda notte… Siamo partiti lo stesso fiduciosi, forse sopravvalutando le nostre forze… morale… alle 23.00 ancora camminavamo al buio in cerca del santuario di Fonte Colombo! Tanti km sulle gambe, tante salite e domande su quando saremmo arrivati, Marco davanti con la pila e io dietro che camminavo ormai a mo’ di cammello; ho cominciato a chiedere a tutti quelli che abitavano nei dintorni quanto mancasse e alcuni ci hanno offerto di rimanere a cena, ma noi aspettavamo di arrivare al Santuario, rifiutando a malincuore (e con lo stomaco sempre più vuoto) e ringraziando per l’ospitalità. Poi una signora che ci aveva visti e che non ci aveva proprio incoraggiati a un certo punto ci ha rincorsi e ci ha chiesto se volessimo un passaggio in macchina perché ormai era tardissimo e forse avremmo trovato pure il Santuario chiuso! Abbiamo accettato e ci ha accompagnati fino agli ultimi tornanti. Quando siamo arrivati, abbiamo suonato e chiesto con un fil di voce se ancora potevano ospitarci. Non solo il frate a quell’ora ci aveva tenuto due cellette ma ci ha portato alla mensa dove ci avevano lasciato ogni cibo… mai vista tanta abbondanza!!! C’erano pranzo e cena insieme... e che bontà!! Mai cena è stata più speciale e preziosa… soprattutto dopo tanta attesa!! Valeva proprio la pena di aspettare e faticare!! Durante il cammino sono stati tanti gli incontri, coi frati, le loro parole, o con persone che si incontravano per strada e che incredibilmente ti raccontavano un pezzo di vita senza che glielo chiedessi. Ognuno con un proprio punto di vista, con una spiritualità diversa e una propria storia.

Un altro giorno, un altro imprevisto: dato che avevamo chiamato da casa le tappe dove ci saremmo fermati per la notte, in una di queste una suora ci aveva acconsentito ad andare, ma appena siamo arrivati là, il parroco di questa Parrocchia ci ha aggrediti, perché non sapeva chi fossimo, perché eravamo pellegrini sì, ma non avevamo un gruppo di appartenenza... Eravamo mortificati, eravamo lì in buona fede e la suora ci ha aveva promesso un letto… così la suora ci ha dato un cucinotto per cucinare e ci siamo messi a cenare zitti zitti. Poi, prima di dormire, il sacerdote si è avvicinato e si è scusato con noi, dicendoci che in quella zona c’erano tanti male intenzionati e approfittatori, ma che vedendoci sinceri, si era sbagliato e ci ha lasciato la sua stanza da letto; ha anche insistito per portarci in macchina il giorno dopo al santuario di Poggio Bustone dove c’era un suo amico frate! Qui non solo il frate ci ha invitato in convento per offrirci come merenda dei deliziosi biscotti, ma grazie a lui abbiamo trovato quale potessero essere le nostre bomboniere per il matrimonio: dei Presepi in terracotta!! Perfetti dato che ci saremmo sposati in dicembre!! E grazie a lui abbiamo trovato dove prenderli… e dire che ci piaceva come idea ma ancora non riuscivamo a concretizzarla!!

Un altro giorno ancora, dove tutti dicevano, cartine comprese, che ci sarebbero stati tra una tappa e l’altra solo 22 km, abbiamo scoperto di averne fatti almeno 33… e il santuario di Piediluco era pure in cima a un’interminabile rampa di scale!! Penso di esserci arrivata a gattoni fin lassù, in cima alle scale, indecisa se ridere o piangere!! Non è stata una passeggiata… ma che paesaggi, che luoghi meravigliosi, abbiamo di sicuro fatto *deserto*, condiviso tanta fatica e io e Marco siamo riusciti a parlare in maniera ancora più intensa in questi tratti di strada! E penso che abbiamo trovato le more migliori di tutte le tappe da mangiare!! 

Spesso i sacri spechi di San Francesco erano davvero in cima, per arrivarci, dopo essere giunti alle tappe, si dovevano fare tante altre salite perché a Francesco piaceva pregare e stare nei punti più alti e in mezzo alla natura, … e ogni volta per arrivarci io dovevo superare la paura delle temute vipere di cui gli abitanti del posto tanto ci parlavano… ma che preghiere da lassù, che pace: **vincere la paura ha ripagato tutto** e ci sentivamo così accolti in quelle rocce in mezzo alla natura. Volevamo vivere il percorso nell’essenzialità, per cui eravamo muniti di tutto, da scout, anche di fornellino, gavetta, buste, ecc… ma sono state tante le persone che ci hanno fermato, offerto da bere, tanti interessati a ciò ce facevamo, tanti che ci han detto che avrebbero pregato per noi in vista del Sacramento che stavamo per ricevere... 

## Senza aver paura dei cambiamenti

Questo cammino è un po’ un’esemplificazione di ciò che è avvenuto prima e che continuerà ad avvenire dopo il matrimonio: ci si munisce di tutti gli strumenti possibili, bussola, gavetta, fornellino, sacco a pelo, ma allo stesso tempo, quando la speranza comincia a vacillare, occorre aver fiducia e rimanere a orecchie e occhi aperti, poter cogliere attorno tutto ciò che potrebbe aiutare, ogni occasione, non aver paura dei cambiamenti e vedere anche in questi tante possibilità, perché a volte non tutto ci è comprensibile subito, ma, con un buon allenamento, poi è possibile vedere quello che di buono ci è capitato oltre alle difficoltà e che magari ci ha aiutato a correggere il tiro.

Personalmente non sono abituata a vedere la Provvidenza come qualcosa che ci fa aspettare a braccia incrociate, non è che dobbiamo solo attendere: dato che Dio vede prima di noi e provvede a nostro vantaggio come Padre, ciò che possiamo fare è cercare di muoverci da dove siamo, accogliendo tutto cio' che c'è di buono, allora sì che tutti i nostri talenti e gli strumenti che Dio ci ha dato saranno efficaci e porteranno tanti frutti!!! 

Buon cammino!

Benedetta e Marco


