---
title: Sara e Marco
tag: testimonianze 
---
Siamo una giovane coppia di sposi, ci siamo conosciuti ad Assisi nel 2012, il nostro innamoramento è durato poco, le farfalline e i cuoricini negli occhi han presto lasciato posto allo scorgersi nella verità, con limiti e difetti  ma anche tanta bellezza reciproca.
Abbiamo deciso fin da subito di vivere il fidanzamento nel rispetto vero e profondo scegliendo la castità, arrivando tutti e due da un cammino personale di fede, e da storie molto diverse ma entrambi con ferite e sbagli alle spalle.
Avevamo chiaro di desiderare un amore che fosse per sempre e fosse in Cristo ma non era altrettanto chiaro se la nostra vocazione fosse vivere questo amore insieme.
Abbiamo fatto percorsi sul discernimento e sull’affettività che ci hanno aiutato ad arrivare a dirci, passando anche attraverso discussioni e pianti annessi : “Si, accolgo proprio te”. 
La dichiarazione vera e propria è avvenuta il 25 aprile 2013 alla Porziuncola (e dove sennò?).
Emozione e silenzio per godere a pieno quella domanda (LEI), forse un po’ troppo silenzio, perché dopo un po’ è seguito un “quindi?” (di LUI), e a quel punto un timido “si”.
Avendo una distanza di 95km a dividerci, organizzare il tutto non sarebbe stato una passeggiata, lo sapevamo, anche se non lo si immaginava così stressante. Per noi era tutto naturale, pochi invitati, cerimonia semplice, ricevimento non sontuoso e soprattutto Gesù al centro .
MA… La nostra idea contrastava di netto con quella comune  in cui il fulcro è il ricevimento (..per esempio solitamente  la data è scelta in base alla disponibilità del ristorante...), o comunque al centro del matrimonio viene spesso messo altro, e a volte “la cornice” diventa più importante del quadro.
La nostra  data è stata scelta dal frate che ci ha accompagnato e sposato, la chiesa del convento di Oreno era disponibile quel giorno e successivamente abbiamo organizzato tutto il resto.
Il dove e come banchettare è stato punto di accese discussioni, desideravamo che le persone a noi vicine fossero felici e non arrabbiate per le nostre scelte, così alla fine ci siamo detti che qualcosa andava lasciato, ma non avremmo rinunciato a preparare a modo nostro ciò che per noi è veramente importante:
il sacramento, il resto era secondario.
Alla fine abbiamo rinunciato al nostro “rinfresco/merenda” nel giardino del convento,  ci siamo decisi per un menù a buffet in un agriturismo (guarda caso, l’unica data disponibile era proprio la nostra).
Le partecipazioni e le bomboniere, le abbiamo fatte in casa con aiuto di amici e famigliari, è stato faticoso, pensavamo di essere in ritardo, invece ce l’abbiamo fatta! È stato bello poter condividere quei momenti con le persone che ci vogliono bene.
Abbiamo coinvolto tante persone (chi a far le foto, chi a cantare, chi per il trucco della sposa…) perché volevamo davvero che ognuno partecipasse con noi, abbiamo addobbato in modo sobrio la chiesa e fatto noi i libretti, così facendo abbiamo organizzato il tutto senza spendere molto.
Spesso sentiamo discorsi in cui sembra che la ragione principale per cui non ci si sposa sia proprio quella economica, noi siamo la prova che questa scusa non regge, ci si sposa perché si vuole, non perché si può!
Lista nozze standard? Ovviamente no. 
Abbiamo visto che l’essenziale per la casa ce l’avevamo così abbiamo guardato un po’ più lontano e abbiamo deciso di raccogliere fondi per aiutare qualcuno che potesse avere più bisogno di noi.
Entrambi avevamo  fatto esperienze di missione e conosciuto lo stesso padre missionario, così parte del ricavato l’abbiamo donato a lui e parte ad altri progetti sociali più vicini a noi.
Viaggio di nozze alle Maldive? Ovviamente no.
Non vogliamo fare “i diversi” o “gli speciali” a tutti costi, anzi queste etichette dopo un po’ fanno anche male. Avevamo nel cuore di partire per una missione, ma con due settimane a disposizione si può fare poco, così ci siamo fatti dei piccoli viaggi, innanzitutto per noi era importante andare ad Assisi, dove ci siamo incontrati, per ringraziare e pregare, poi siamo andati a Roma per una settimana, ospitati da un amico sacerdote e abbiamo partecipato all’udienza del mercoledì, dove dopo la catechesi e i saluti alla piazza il Papa dedica qualche minuto alle coppie di novelli sposi presenti, salutandole e scambiando due parole.
Un altro viaggetto è stato di puro relax senza andare lontano,  abbiamo deciso di prendere il periodo di febbraio e siamo andati in montagna, abbiamo fatto delle belle passeggiate, ciaspolate, mangiate e qualche giorno in una spa in Trentino; per la prossima estate abbiamo in programma di andare in Albania con i frati cappuccini, e se riusciamo, fare qualche viaggetto in Europa durante l’inverno.
 Forse è vero che siamo un po’ strani però se è vero che il relax è importante, per noi lo è ancora di più spendere il nostro tempo per qualcosa che arricchisce noi e chi incontriamo, non ci accontentiamo insomma; questo Gesù ci ha fatto una promessa di vera vita e noi non possiamo, non riusciamo, solo a sopravvivere, vogliamo vivere a pieno questo tempo che abbiamo e che è dono.
Programmi futuri?
Desideriamo dei figli e che la nostra casa non sia solo nostra, ma che sia grande e accogliente per chi più ne ha bisogno. Dove andremo, se cambieremo lavoro non lo sappiamo, ci affidiamo, preghiamo e cerchiamo.
Abbiamo sperimentato la provvidenza e l’amore di Dio e non possiamo far finta di nulla.
Non possiamo tacere la nostra “stranezza”.

Sara & Marco







