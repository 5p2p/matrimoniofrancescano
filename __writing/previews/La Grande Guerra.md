---
title: La grande guerra
image: la-grande-guerra.png
preview: ok
---

>Il matrimonio è anche un lavoro di tutti i giorni, potrei dire un lavoro artigianale, un lavoro di oreficeria, perché il marito ha il compito di fare più donna la moglie e la moglie ha il compito di fare più uomo il marito. Crescere anche in umanità, come uomo e come donna.
<cite>Papa Francesco ai fidanzati che si preparano al matrimonio, 14 febbraio 2014</cite> 

Ho pianto guardando Pocahontas con i miei figli.

Perché? Perché alle volte le cose non le capisci subito, devi avere gli occhi da bambino e il cuore pieno di esperienza. Io non so se gli sceneggiatori hanno visto ciò che ho visto io: la storia non tra due popoli antagonisti ma tra l'uomo e la donna. Proprio loro, sì, i soggetti di quasi tutte le storie più avvincenti. Gli inglesi da un lato, dietro John Smith, e gli indiani dall'altro, con la coraggiosa Pocahontas. Donne sulla terraferma e uomini che vengono dal mare. Insomma: gli uomini vengono da Marte e le donne da Venere, direbbe John Gray. 

Mi sembra la storia d'amore di me mia moglie Monica, un'avventura piena di pericoli e conquiste. E tutto il film è allegoria di questo incontro, così difficile perché le due parti parlano lingue e linguaggi diversi; così controverso perché l'idea che ci facciamo dell'altro è talvolta distante dai fatti; così prossimo perché è il desiderio ad accostare le due anime che solo unendosi possono completarsi. 
John è un esploratore e sente il fascino di un universo così diverso dal suo... anche Pocahontas è curiosa e vede John come “esotico” ma rispetta questa diversità. È un anelare continuo, quello dell'amore, che però è ostacolato da tanti fattori. Odi et amo, diceva Catullo, perché come tra i due poli di una pila c'è attrazione ma l'inevitabile differenza tra il “più” e il “meno”. È proprio in questo contrasto che si gioca tutta la partita – motivo per cui è la pila con la sua tensione a fornire energia. E se c'è un solo vincitore si perde, si vince solo insieme, senza sopraffazione e senza arresa. Dopo le grandi litigate con Monica, mentre ci incaponivamo sul chi avesse ragione, ci dicevamo che continuando così avremmo perso entrambi la battaglia. Esausti, cercavamo di non far tramontare il sole sulla nostra ira. All'inizio servivano svariati tramonti prima di giungere ad armistizi, patti di alleanza o dichiarazioni di pace. Adesso, dopo 7 anni, i conflitti cerchiamo di concluderli con maggior rapidità, abbiamo altro a cui pensare. Tipo goderci la vita.
Ecco perché penso che le guerre più tempestose non le hanno combattute solo sui fronti, nella storia.
La grande guerra è quella eterna tra uomo e donna, quella guerra che può placarsi con l'arte dell'incontro, non appianando le diversità ma rendendo le differenze risorse per crescere e fare unità. E quanta luce al mondo! Forse è qua la pace da cercare, prima ancora che tra Israele e Palestina. Firmare meno petizioni e guardarsi più negli occhi. È Dio che ha creato questi due mondi ed è Dio che li vuole uniti, diversi ma uniti - come i poli della pila. Quella è la pace, quella è la bellezza. Nel film della Disney è l'albero incantato a parlare e a cogliere questa prospettiva, illogica per l'uomo che continua a combattere spargendo solo sangue.
Così Pocahontas prova a mediare per portare John a dialogare con il suo mondo e lo stesso fa lui, cercando di andare oltre se stesso. 
Non so se ci sia avventura più grande. Per me no.





